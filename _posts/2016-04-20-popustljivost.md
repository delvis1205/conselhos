---
title: Popustljivost
---

> Nedavno sam izašla sam s jednim dečkom koji me žarko htio vidjeti jer sam mu se svidjela. Iako mi je bio malo naporan (ne volim baš fizičke kontakte s nepoznatim osobama, osobito u javnosti, a tepanje prezirem), ostavio je dojam drage osobe.
>
> Taj dečko me ne privlači fizički, no svejedno sam mu dala da me grli i ljubi (i ja sam njega grlila i ljubila). Ne znam je li sve u redu sa mnom jer mi se čini da sam previše popustljiva. Na kraju sam rasplakala jadnička jer sam mu rekla da mu ne mogu uzvratiti osjećaje (bome sam se i ja naplakala je mi je bilo grozno povrijediti nekog tako dragog, još mi je rekao da ga je davno prije nogirala cura). Čini mi se prilično iracionalnim da mi netko prvi put što se družimo kaže da me voli i poslije mi stalno šalje poruke, želeći da budem u vezi s njim, tj. tretirajući me kao da sam u vezi s njim.
>
> Ne znam bi li ga trebala ignorirati ili nastaviti komunicirati s njim. Ionako mi izgleda da nemamo puno toga zajedničkog i da bi nam bilo malo teže komunicirati jer nam je oboma očito teško započeti neku temu ili postaviti bilo koje pitanje. Ugl, ne smeta mi što on nije zgodan ni što je naporan, nego što sam ja teška budala. Trebala sam se praviti hard to get bitch, no umjesto toga previše sam popustila, naplakala ko sve jadnice iz španjolskih i turskih sapunica zajedno i svejedno se čujemo preko poruka.
>
> Jesam li ja uopće za vezu il sam prije slučaj za psihoterapiju???

Činiš se kao jako obzirna i emocionalno inteligentna osoba, tako da vjerujem tvojoj strani priče. Sve je u redu s tobom, bila si znatiželjna i htjela si mu nekako uzvratiti osjećaje. Ali samo zato što je netko dobar prema tebi ne čini te obveznom da mu to uzvratiš.

Ako ti netko na prvom izlasku kaže da te voli, bjeeeeeeži od njega! :worried: To je tzv. _[red flag][0]_, signal da nešto nije u redu s tom osobom. Ove sam signale izvukao iz tvoje poruke:

  - :red_circle: uspostavljao je fizičke kontakte i tepao ti je na prvom spoju,
  - :red_circle: rekao ti je da te voli na prvom spoju,
  - :red_circle: govori ti da želi biti u vezi s tobom, iako mu nisi uzvratila,
  - :red_circle: rekao ti je da ga je spucala bivša *davno* prije, dakle to koristi samo da se ti osjećaš krivom.

Siguran sam da je on objektivno ok osoba, samo trenutno nije dovoljno zreo za vezu, barem ne s tobom. Kad sam se ja prvi put zaljubio, to je tada bilo previše za mene i nisam bio spreman. Nije uvijek kao u bajkama :sparkles:

On ima nerealistična očekivanja od vašeg odnosa. Znam kako je teško nekog povrijediti, :cry: ali dobro da si to napravila na vrijeme. Ne zvuči mi kao da ti imaš ikakve motivacije imati nešto s njim, zašto onda pokušavaš? :wink: Ne bih ti preporučio da nastaviš komunikaciju s njim jer mislim da će postati samo gore---on će svaki gram tvoje pažnje protumačiti kao pet kila nade da ćete opet biti zajedno.

Nisi za psihoterapiju, možda si samo bila previše tolerantna na takvo ponašanje, ali nisi ga ti uzrokovala. Ne možeš si pomoći ako se zaljubio u tebe :information_desk_person: Ako mu želiš pomoći, možeš mu reći točno zašto ne želiš imati više ništa s njim, da ga malo bolje pripremiš za njegovu sljedeću simpatiju :cupid:

[0]: https://en.wikipedia.org/wiki/Red_flag_(idiom)
