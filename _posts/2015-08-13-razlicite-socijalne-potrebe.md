---
title: Različite socijalne potrebe
description: Pozdrav, mislim da smo si moj dečko i ja stvarno super, ali nisam sigurna imamo li jedan mali problem. On je jako društven, ja sam možda malo manje. Kada smo negdje gdje on poznaje dosta ljudi, a ja samo njega i eventualno nekoliko njegovih najbližih, ponekad se osjećam malo izgubljeno i kao da se ne mogu uključiti u taj njegov svijet.
---

> Pozdrav, mislim da smo si moj dečko i ja stvarno super, ali nisam sigurna imamo li jedan mali problem. On je jako društven, ja sam možda malo manje. Kada smo negdje gdje on poznaje dosta ljudi, a ja samo njega i eventualno nekoliko njegovih najbližih, ponekad se osjećam malo izgubljeno i kao da se ne mogu uključiti u taj njegov svijet. Npr. kada ode pričati s nekim koga zna, ja negdje ostanem i neugodno mi je otići do njega i upadati u to društvo, a opet nisam dovoljno hrabra krenuti se družiti s nekim drugim, a obično nemam ni potrebu za tim jer mi je u takvim situacijama dovoljno zanimljivo druženje s njim ili s njegovim najbližima s kojima sam se vec sprijateljila, ali su mi još uvijek zapravo relativno novi. On pak ima veliku potrebu za druženjem s različitim ljudima i ne bi htio da budemo jedan od parova koji se izdvajaju od drugih te se boji da će propustiti druženje s drugima. Ta njegova iskrena zainteresiranost za druge ljude zapravo je jedna od stvari koje volim na njemu. Samo, eto, nekad se ne osjećam kao da se tu uklapam. Bih li u takvim situacijama kada nekako negdje zapnem bez njega trebala izaći iz svoje sigurne zone i prisiliti se na kontakt s novim ljudima ili se bez nelagode pokušati priključiti njemu i ljudima s kojima se trenutačno druži ili pak bi bilo ok da zamolim njega da me pokuša povući za sobom kada se ide družiti s nekim? Te se situacije ne događaju često pa nisam ni sigurna je li to neki problem kojim bismo trebali razbijati glavu ili da samo pustim da se stvari svaki put same razvijaju. Uglavnom, zanima me što ti misliš. Hvala unaprijed!
>
> —Znatiželjna :)

Draga Znatiželjna,

Ne mislim da se trebaš siliti družiti s drugim ljudima ako ti tvoj dečko i uski krug prijatelja već zadovoljavaju socijalne potrebe. Dakle ne mislim da se tu radi o sigurnoj zoni, već o socijalnim preferencijama. Ako ti druženje s novim ljudima paše uz prisutnost tvog dečka, a bez njega se osjećaš nelagodno, imaš moj blagoslov da ga nažicaš da te uključuje u druženja, to su ipak osnovna pravila pristojnosti :)

Btw, možeš svom dečku reći da je strah od propuštanja druženja s drugima pomalo iracionalan, jer to znači da ne bismo nikad trebali biti sami, a samoća nam ponekad treba ;)
