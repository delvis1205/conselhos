---
title: Previše smo različite?
description: Imam frendicu s kojom se družim već dugi niz godina, bile smo si super, stalno se družile i puno toga smo proživjele. No ona je odjednom shvatila da smo prerazličite (s čim se ja ne slažem) i da njoj previše toga smeta kod mene.
---

> Imam frendicu s kojom se družim već dugi niz godina, bile smo si super, stalno se družile i puno toga smo proživjele. No ona je odjednom shvatila da smo prerazličite (s čim se ja ne slažem) i da njoj previše toga smeta kod mene. Posebno je naglasila da mene nije briga za druge ljude i da ne pokazujem nikakav oblik "ljubavi" prema njoj. Shvaćam da sam ja osoba koja ne pokazuje jasno svoje emocije. Inače ne pričam baš o svojim problemima s drugima i zadržavam ih za sebe, pa tako mi rijetko pričamo o tome što nas muči. Rekla sam joj da se želim nastaviti družit s njom, ali ne želim ništa forsirat ako njoj toliko toga na meni smeta. Zanima me kako pristupiti ovome i što predlažeš kao rješenje?
>
> Lijep pozdrav

Žao mi je zbog toga kroz što prolaziš, sigurno je bolno :worried:

Način na koji je ona pristupila problemu je jako nespretan, čini mi se. Za nekoga tko optužuje druge da ne pokazuju dovoljno ljubavi, njezin čin nije baš bio prepun ljubavi. Rekla je da joj puno toga smeta kod tebe i da te nije briga za druge ljude, doista je ružno misliti tako o nekome :cry:

Ili projicira svoje osjećaje na tebe ili ste se doista udaljile. Je li predložila neko rješenje? Bi li njoj bilo dovoljno da više pokazuješ osjećaje? Ja sam se isto družio s osobama za koje nisam znao što misle o meni jer nisu pokazivale osjećaje, pa me to izluđivalo. Ali nije me više smetalo kad sam saznao jesam li im drag, a sumnjam da tvoja frendica ne zna je li ti draga.

U svakom slučaju mislim da si dobro postupila. Ali preporučujem ti da se ne družiš s nekim tko te tako povrijeđuje, a nisam dobio dojam da je to što je rekla bilo konstruktivno. Nemoj se mijenjati radi nekoga ako ne misliš da si nešto krivo napravila.
