---
title: Zašto su prekidi toliko teški?
---

Vrlo smo ranjivi na prekide, što je neobično ako uzmemo u obzir koliko često prekidamo. Ako ste u nesretnoj vezi, u ovom ću vas članku ohrabriti da se zauzmete za svoju sreću. Biti u nesretnoj vezi najusamljeniji osjećaj na svijetu. 😞

Zdravo par puta prekinuti u životu, tako saznamo da to nije tako strašno i da to možemo preboljeti. Ta nam "vještina" pomaže da izađemo iz dugotrajnih nesretnih veza i ponovo budemo sretni. Zato što, ovisno o situaciji, ostati u nesretnoj vezi može završiti ružnije nego što je potrebno. Ako je veza izrazito nesretna, partneri mogu početi razvijati prijezir jedni prema drugima, a može doći čak i do zlostavljanja. Stvarno nije potrebno pokušavati proraditi nešto što ne radi, nikome ne činimo uslugu.

## Zašto se ustručavamo?

### Onaj pravi

Mnogi vjeruju u "onog pravog", odnosno u jednu osobu koja nam je suđena i koja će nam biti sve na svijetu, zbog čega im je teško prekinuti jer ne znaju prekidaju li s tom osobom.

Ali teško je naći "onog pravog", ti tražiš u Zagrebu, a ta se osoba možda nalazi u Švedskoj. Svjetsko stanovništvo je 7,400,000,000 ljudi, dakle šansa da ga nađeš je oko 1:3,000,000,000. 😰 Zato ja vjerujem da na svijetu ima mnogo "onih pravih" (odnosno, da je taj koncept sranje).

### Garancija

Nakon prekida obično nam je plan pronaći sretniju vezu, međutim ustručavamo se prekinuti jer nam bolja veza nije garantirana, pa se ne želimo oprostiti od one koje trenutno imamo.

Ali pustimo sretniju vezu, sada smo nesretni, to je ono što je bitno. Ako vam je lakše skakati iz veze u vezu, možete i tako, ali:

1. to znači da ne znate biti sami, što je problem kada netko prekine s _vama_,
2. tko zna kada će vam doći prilika za skok, a dotad ste zaglavili, i
3. obično nećete odmah biti spremni za novu vezu, a dok se oporavljate možda vam prilika pobjegne. ✨

Najbolje, ali ujedno i najhrabrije, je prekinuti vezu bez rezerve. Ne možemo pronaći partnera koji je bolji za nas ako ne prekinemo s trenutnim, dakle ima nešto u tome da "gubimo vrijeme" ako smo u nesretnoj vezi. Ovo funkcionira drugačije u nemonogamnim vezama, ali neću komplicirati. 😇

Uostalom, svaki put prekinemo vezu osim zadnji put, zar ne?

### Ovisnost

Tijekom više godina veze izgubimo perspektivu i skloni smo ignorirati ili, još gore, niti ne primjetiti da smo nesretni. To je zato što baš i nemamo točku usporedbe i počinjemo pomalo uzimati vezu zdravo za gotovo. Životi su nam se isprepleli, pa nam je teško zamisliti se i sa kim drugim, zbog čega nam je teško prekinuti unatoč tome što smo nesretni. Ali prekidi bole jer nemamo sigurnosnu mrežu.

Način za izgraditi si sigurnosnu mrežu je održavati i razvijati prijateljske odnose. Kada uđemo u vezu s našom najdražom osobom na svijetu, često počnemo zapostavljati prijatelje i vrlo rijetko stvarati nove. A nakon vjenčanja da ni ne pričam. Svakom paru dobro dođe da se malo razdvoji i druži svatko sa svojim prijateljima. 💕

### Neuspjeh

Uspješne veze ne postoje. Odnosno, ne u objektivnom, mjerljivom smislu kao npr. uspješno poslovanje. Uspješnost veze je u potpunosti na partnerima da procijene.

Ustručavamo se prekinuti jer se to smatra neuspjehom, a razvod čak i sramotnim. Istovremeno trebamo pronaći onog pravog, ali ne smijemo prekidati, 🤔 ma nemoj! Ljudi koji su imali mnogo partnera trpe podrugljive komentare da su imali 20 propalih veza, što znači da imamo ograničen broj pokušaja. Reći ću vam jednu tajnu---nitko iza sebe nema uspješne veze. Nijedna veza nije uspješna, osim one zadnje, i to jedino saznaš kad netko od vas dvoje umre. Jer to je naša definicija uspješne veze: ona koja traje do smrti. 💀

### Trajanje

Često mjerimo uspješnost veze prema njezinom trajanju, pogotovo starije generacije. Čestitamo jedni drugima na dugotrajnim vezama te se međusobno ohrabrujemo da ostanemo u njima i dalje zato što već toliko dugo traju.

U slučaju da nije očito što ću reći, veza koja je tek počela može biti vrlo duboka i lijepa, a dugotrajna veza izrazito nesretna. Samo zato što smo si jednom bili super, ne mora značiti da doživotno moramo ostati zajedno. Eto što se događa kad si govorimo "dok nas smrt ne rastavi". 😒 Ako ste usred veze shvatili da više ne postoji privlačnost, imate dopuštenje prekinuti vezu.

> The people in the relationship are more important than the relationship.
>
> ---Franklin Veaux

Potiče nas se da se trudimo, "veza je biljka koju treba zalijevati", ali nema smisla održavati vezu koja nas ne ispunjujue samo zato što smo jednom bili jako sretni. Znam da je prva reakcija pokušati vratiti ono što je nekad bilo, ali ne možemo se samo prisjetiti zašto smo uopće ušli u vezu u nadi da ćemo obnoviti iskru, i ne bismo ni trebali pokušavati. Ljudi se mijenjaju, prije su bili jedno za drugo, sada više nisu i to je u redu.

## Proces prekida

Prekidi su grozni, ne mogu lagati. Moj savjet je: slušaj srce prije prekida, ali tijekom prekida slušaj razum, jer je tada srce idiot.

Da objasnim. Prije nego što se odlučimo za prekid, srce nam govori "aaa, ne da mi se više biti u ovoj vezi!", ali kada počinjemo prekida, srce odjednom promijeni priču i postane jako optimistično "nemoj! ipak volim tu osobu, sve ćemo probleme čarobno riješiti!" Onda se ipak složite sa srcem zato što se ono navodno kuži u ljubav, ali onda kasnije opet dođe do istog sranja, pa tako ukrug.

U tim je trenucima najbolje oslanjati se na razum. Ali potrebno ga je razum pripremiti prije tog intenzivnog iskustva kad smo rastrgani između srca i razuma. Ovo su načela kojih se ja držim:

1. Ne moramo biti ni sa kime, potpuni smo i sami. Veze bi nam trebale obogaćivati život, a ne upotpunjavati ga. A izrazi kao "bolja polovica" nam baš i ne pomažu. 😒
2. Ako smo nesretni u vezi, nesretni smo, nema tu puno mudrosti. Ako čekamo, bit će samo gore.
3. Veze iz kojih želimo van nisu bile pogreške. Imale su puno smisla i svrhe tada kada smo ih htjeli, ali sada više nemaju.

Vi možete smisliti načela koja funkcioniraju za vas, samo je bitno da ih upite prije prekidanja. 💪

## Prednosti prekida

1. Nakon svake smo veze pametniji i bolje znamo što želimo, pa će nam sljedeća veza vjerojatno biti bolja.
2. Preuzimamo kontrolu nad svojom srećom. Ako s nekime nismo sretni, jednostavno nismo. A ako netko nije sretan s nama, to se odražava i na nama. Ovo je prilika da napokon budemo sretni.
3. Slobodni smo raditi na sebi, to je puno lakše kada smo single.

Hajmo podržavati prijatelje koji su prekinuli i razvedriti se kada smo mi prekinuli. 🎉

> If you're brave enough to say goodbye, life will reward you with a new hello.
>
> ---Paulo Coelho
