---
title: Zašto su prekidi toliko teški?
description: Vrlo smo ranjivi na prekide, što je neobično ako uzmemo u obzir koliko često prekidamo. Ako ste u nesretnoj vezi, u ovom ću vas članku ohrabriti da se zauzmete za svoju sreću. Kad smo u nesretnoj vezi, to je najusamljeniji osjećaj na svijetu.
---

Vrlo smo ranjivi na prekide, što je neobično ako uzmemo u obzir koliko često prekidamo. Ako ste u nesretnoj vezi, u ovom ću vas članku ohrabriti da se zauzmete za svoju sreću. Kad smo u nesretnoj vezi, to je najusamljeniji osjećaj na svijetu. :disappointed:

Zdravo je par puta u životu prekinuti vezu, tako saznamo da to nije tako strašno i da to možemo preboljeti. Ta nam „vještina” pomaže da izađemo iz dugotrajnih nesretnih veza i ponovo budemo sretni. Naime, ovisno o situaciji, ako ostanemo u nesretnoj vezi, to može završiti ružnije nego što je potrebno. Ako je veza izrazito nesretna, partneri mogu početi razvijati prijezir jedno prema drugome, a može doći čak i do zlostavljanja. Stvarno nije potrebno pokušavati popraviti nešto što ne funkcionira, to nikome ne pomaže.

## Zašto se ustručavamo?

### Onaj pravi

Mnogi vjeruju u „onog pravog”, odnosno u jednu osobu koja im je suđena i koja će im biti sve na svijetu. Zato im je teško prekinuti vezu jer ne znaju prekidaju li baš s tom jedinom pravom osobom.

Međutim, teško je naći „onog pravog”, ti tražiš u Zagrebu, a ta se osoba možda nalazi u Švedskoj. Svjetsko stanovništvo broji 7 400 000 000 ljudi, dakle šansa da ga nađeš je oko 1 : 3 000 000 000. :cold_sweat: Zato ja vjerujem da na svijetu ima mnogo „pravih” ljudi za nas (odnosno da je koncept jedne prave osobe sranje).

### Garancija

Nakon prekida obično nam je plan pronaći sretniju vezu, ali ustručavamo se prekinuti jer nam bolja veza nije zajamčena pa se ne želimo oprostiti od one koje trenutno imamo. Takvo razmišljanje ne vodi nikamo, sada smo nesretni, a to je ono što je bitno. Nekima je lakše skakanje iz veze u vezu, odnosno čekanje s prekidom dok se ne nađe netko novi. Međutim:

1. to znači da ne znamo biti sami, što je problem kada netko prekine s _nama_,
2. tko zna kada će nam doći prilika za novu vezu, a dotad uzaludno održavamo staru,
3. ako si ne damo vremena za oporavak, u novu vezu vučemo prtljagu iz stare, što nije lako ni za koga.

Najbolje je, ali ujedno i najhrabrije, prekinuti vezu iako nemamo nikoga „u rezervi“. Ne možemo pronaći partnera koji je bolji za nas ako ne prekinemo s trenutnim, dakle ima nešto u tome da gubimo vrijeme ako smo u nesretnoj vezi.

### Ovisnost

Tijekom višegodišnje veze izgubimo perspektivu i skloni smo zanemariti ili, još gore, ni ne primijetiti da smo nesretni. To je zato što baš i nemamo s čime uspoređivati i malo pomalo počinjemo uzimati vezu zdravo za gotovo. Životi su nam se isprepleli pa nam je teško zamisliti se i sa kim drugim, zbog čega nam je teško prekinuti unatoč tome što smo nesretni. Ali prekidi bole jer nemamo sigurnosnu mrežu.

Sigurnosna mreža može se izgraditi održavanjem i razvijanjem prijateljskih odnosa. Kada uđemo u vezu s našom najdražom osobom na svijetu, često počnemo zapostavljati prijateljstva i vrlo rijetko sklapamo nova. A nakon vjenčanja da ni ne govorim. Svakom paru dobro dođe da se malo razdvoji i da se svatko druži sa svojim prijateljima. :two_hearts:

### Neuspjeh

Uspješne veze ne postoje. Odnosno, ne u objektivnom, mjerljivom smislu kao što je slučaj kod npr. uspješnog poslovanja. Uspješnost veze u potpunosti je stvar procjene partnera.

Ustručavamo se prekinuti jer se to smatra neuspjehom, a razvod čak i sramotnim. Istovremeno trebamo pronaći onog pravog, ali ne smijemo prekidati. :dizzy_face: Ljudi koji su imali mnogo partnera trpe podrugljive komentare da su imali 20 propalih veza, što znači da imamo ograničen broj pokušaja. Reći ću vam jednu tajnu -- nitko iza sebe nema uspješne veze. Uspješnom se smatra samo zadnja veza, i to tek saznaš kad netko od partnera umre. Jer to je ustaljena definicija uspješne veze: veza koja traje do smrti. :skull:

### Trajanje

Uspješnost veze često se mjeri prema njezinom trajanju, pogotovo u očima starije generacije. Čestitamo jedni drugima na dugotrajnim vezama te se međusobno ohrabrujemo da ostanemo u njima i dalje zato što već toliko dugo traju.

U slučaju da nije očito što ću reći, veza koja je tek počela može biti vrlo duboka i lijepa, a dugotrajna veza izrazito nesretna. Samo zato što smo si jednom bili super, ne mora značiti da doživotno moramo ostati zajedno. Eto što se događa kad si govorimo „dok nas smrt ne rastavi”. :unamused: Ako usred veze shvatite da više niste sretni, imate dopuštenje prekinuti vezu.

> The people in the relationship are more important than the relationship.
>
> -- Franklin Veaux

Potiče nas se da se trudimo jer „veza je biljka koju treba zalijevati”, ali nema smisla održavati vezu koja nas ne ispunjuje samo zato što smo jednom bili jako sretni. Znam da je prva reakcija pokušati vratiti ono što je nekad bilo, ali ne možemo se samo prisjetiti zašto smo uopće ušli u vezu u nadi da ćemo obnoviti iskru, a ne bismo ni trebali unedogled pokušavati. Ljudi se mijenjaju, prije su bili jedno za drugo, sada više nisu i to je u redu.

## Proces prekida

Prekidi su grozni, to se ne može poreći. Moj je savjet: slušaj srce prije prekida, ali tijekom prekida slušaj razum jer je tada srce idiot.

Da objasnim. Prije nego što se odlučimo za prekid, srce nam govori: “Aaa, ne da mi se više biti u ovoj vezi!”. Ali kada to provedemo u djelo, srce odjednom promijeni priču i postane jako optimistično: “Nemoj! Ipak volim tu osobu, sve ćemo probleme čarobno riješiti!” Onda se ipak složimo sa srcem zato što se ono navodno kuži u ljubav, ali kasnije opet dođe do istog sranja pa tako ukrug.

U tim je trenucima najbolje oslanjati se na razum. Ali potrebno se pripremiti prije tog intenzivnog iskustva kada smo rastrgani između srca i razuma. Ja vjerujem u sljedeće:

1. Ne moramo biti ni sa kime, i sami smo potpune osobe. Veze bi nam trebale obogaćivati život, a ne davati mu jedini smisao. Za pogrešne stavove o tome krivi su i izrazi kao „bolja polovica“ i sl.
2. Ako smo nesretni u vezi, nesretni smo, nema tu puno mudrosti. Ako čekamo, bit će samo gore.
3. Veze iz kojih želimo izaći nisu bile pogreške. Imale su puno smisla i svrhe tada kada smo ih htjeli, samo što sada više nemaju.

Vi možete smisliti načela koja funkcioniraju za vas, samo je bitno da ih utvrdite prije prekida. :muscle:

## Prednosti prekida

1. Nakon svake smo veze pametniji i bolje znamo što želimo pa će nam sljedeća veza vjerojatno biti bolja.
2. Preuzimamo kontrolu nad svojom srećom. Ako s nekime nismo sretni, jednostavno nismo. A ako netko nije sretan s nama, to se odražava i na nas. Ovo je prilika da budemo sretniji.
3. Možemo se posvetiti osobnom razvoju, to je puno lakše kada smo solo.

Nastojmo podržavati prijatelje koji su prekinuli vezu i ostati pozitivni i racionalni kada sami prolazimo kroz prekid. :tada:

> If you're brave enough to say goodbye, life will reward you with a new hello.
>
> -- Paulo Coelho
